---
layout: post
comments: true
excerpt_separator: "<!--more-->"
published: true
title: Вайб-кодинг
categories: saas, ai, coding
---

Все життя моя робота була пов'язана з навколотехнічними проєктами: сайти, застосунки, автоматизації. Дещо я кодив сам (але повноцінним програмістом так ніколи й не став, бо <!--more-->мене цікавило все й одразу, тож я керувався принципом «20% знань вирішують 80% завдань»); щось реалізовував за допомогою зв'язки різноманітних сервісів; а десь виступав у ролі проєктного менеджера: писав техзавдання і вимоги, наймав виконавців, контролював процес та тестував продукт.

З появою штучного інтелекту з'явилось нове слово — «вайб-кодинг». Це коли ви можете створювати повноцінні IT-продукти, не будучи професійним розробником. Адже маєте наставника, який підкаже найкращі шляхи реалізації того чи іншого рішення, допоможе розгорнути й налаштувати все правильно, знайде помилки в коді. І якщо ще рік тому потрібно було хоча б трішки дивитись у код і щось там змінювати власноруч, то вже зараз можна створювати повноцінні рішення без досвіду програмування як такого і не написавши жодного рядка коду!

Отже, мова про сервіси для вайб-кодингу.

Десь пару місяців тому мені на очі потрапив bolt.new (@boltdotnew), в якому я створив таск-менеджер суто під себе. Почавши з базового функціоналу, я ітераційно «докидав» йому покращення й «хотілки», поки не вийшло саме так, як я собі це уявляв. Що прикольно, сервіс надає одразу все необхідне: бази даних, хостинг і домен (звісно, можна і свій прив'язати), тому навіть на базовій безкоштовній версії мій додаток вийшов в онлайн (і я можу й надалі його доробляти та покращувати, вже користуючись готовим продуктом). За бажання можна скачати увесь проєкт зі структурою та розгорнути на власному сервері. Також є синхронізація з Git.

А тут нещодавно Gemini від Google запропонував спробувати Canvas. І це теж неймовірно! Я попросив зробити адмінку для сайту зі зручним для мене інтерфейсом та усім потрібним функціоналом. Власне, в ньому і створено цей пост :-)

На відміну від Bolt, Canvas поки що не вміє розбивати проєкт на папки та створювати ієрархію файлів, роблячи те все в одному файлику. Так само немає поки що можливості розгортати це все на інфраструктурі (хоча це дивно, адже в Гугла все для цього є, можливо, пізніше з'явиться). Тож код доводиться переносити вручну. Але! При роботі з Gemini в мене взагалі не виникало непорозумінь з цією моделлю (з Bolt'ом таке було, коли він робив не зовсім те, чого я очікував, марнуючи токени, і доводилось робити відкат версії, переформульовувати завдання і т.п.). Gemini Canvas більш прозорлива, чи що: одразу вловлює контекст і розуміє з півслова — ніби дійсно спілкуєшся з людиною-професіоналом.

Зараз хочу спробувати зробити ще один проєкт у Gemini Canvas, але не ітераційно, а одразу максимально прописати ТЗ з переліком усього функціоналу та вимог. Цікаво, як він впорається.

А які сервіси для вайб-кодингу ви, може, юзали та можете порадити?
